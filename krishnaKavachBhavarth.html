<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>कृष्ण कवच</title>
</head>
<body>
    <p><a href="index.html">Home</a></p>
    <p>यह श्रीकृष्ण ब्रह्माण्ड पावन नामक कवच को स्वयं भगवान श्रीकृष्ण ने ब्रह्माजी, महादेव जी तथा धर्म को उसका उपदेश किया है यह कवच सर्व-सिद्ध-प्रद तथा ब्रह्माण्ड की प्रत्येक वस्तु को सुलभ करानेवाला है । इस कवच को धारण करने से जो पुण्य होता है, सहस्रों अश्वमेध और सैकड़ों वाजपेय-यज्ञ उसकी सोलहवीं कला के भी बराबर नहीं हो सकते। विद्वान पुरुष को चाहिये कि स्नान करके वस्त्र-अलंकार और चन्दन द्वारा विधिवत गुरु की पूजा और वन्दना करने के पश्चात कवच धारण करे। इस कवच के प्रसाद से मनुष्य जीवन्मुक्त हो जाता है। यदि किसी ने इस कवच को सिद्ध कर लिया तो वह विष्णु रूप ही हो जाता है।</p>
    <h1>कृष्ण कवच</h1>
    <p>ब्रह्माजी बोले – हे महाभाग ! राधा-वल्लभ ! प्रभो ! ‘ब्रह्माण्ड-पावन’ नामक जो कवच आपने प्रकाशित किया है, उसका उपदेश कृपा-पूर्वक मुझको, महादेव जी को तथा धर्म को दीजिए । हे भक्त-वत्सल ! हम तीनों आपके भक्त हैं । आपकी कृपा से मैं अपने पुत्रों को भक्ति-पूर्वक इसका उपदेश दूँगा ।। १-२।।</p>
    <p>श्रीकृष्ण ने कहा – हे ब्रह्मन् ! महेश्वर ! धर्म ! तुम लोग सुनो ! मैं इस उत्तम ‘कवच’ का वर्णन कर रहा हूँ । यह परम दुर्लभ और गोपनीय है । इसे जिस किसी को भी न देना, यह मेरे लिए प्राणों के समान है । जो तेज मेरे शरीर में है, वही इस कवच में भी है ।</p>
    <p>हे ब्रह्मन् ! तुम इस कवच को धारण करके सृष्टि करो और तीनों लोकों के विधाता के पद पर प्रतिष्ठित रहो । हे शम्भो ! तुम भी इस कवच को ग्रहण कर, संहार का कार्य सम्पन्न करो और संसार में मेरे समान शक्तिशाली हो जाओ । हे धर्म ! तुम इस कवच को धारण कर कर्मों के साक्षी बने रहो । तुम सब लोग मेरे वर से तपस्या के फल-दाता हो जाओ ।</p>
    <p>इस ‘ब्रह्माण्ड-पावन’ कवच के ऋषि स्वयं हरि हैं, छन्द गायत्री है, देवता मैं जगदीश्वर श्रीकृष्ण हूँ तथा इसका विनियोग धर्म, अर्थ, काम और मोक्ष हेतु है । हे विधे ! ३ लाख बार ‘पाठ’ करने पर यह ‘कवच’ सिद्ध हो जाता है।</p>
    <p>जो इस कवच को सिद्ध कर लेता है, वह तेज, सिद्धियों, योग, ज्ञान और बल-पराक्रम में मेरे समान हो जाता है ।</p>
    <p>प्रणव (ओंकार) मेरे मस्तक की रक्षा करे, ‘नमो रासेश्वराय’ (रासेश्वर को नमस्कार है) यह मन्त्र मेरे ललाट का पालन करे। ‘नमो राधेश्वराय’ (राधापति को नमस्कार है) यह मन्त्र दोनों नेत्रों की रक्षा करे।</p>
    <p>‘कृष्ण’ दोनों कानों का पालन करें। ‘हे हरे’ यह नासिका की रक्षा करे। ‘स्वाहा’ मन्त्र जिह्वा को कष्ट से बचावे। ‘कृष्णाय स्वाहा’ यह मन्त्र सब ओर से हमारी रक्षा करे।</p>
    <p>‘श्रीकृष्णाय स्वाहा’ यह षडक्षर-मन्त्र कण्ठ को कष्ट से बचावे। ‘ह्लीं कृष्णाय नमः’ यह मन्त्र मुख की तथा ‘क्लीं कृष्णाय नमः’ यह मन्त्र दोनों भुजाओं की रक्षा करे।</p>
    <p>‘नमो गोपाङ्गनेशाय’ (गोपाङ्गनावल्लभ श्रीकृष्ण को नमस्कार है) यह अष्टाक्षर-मन्त्र दोनों कंधों का पालन करे। ‘नमो गोपीश्वराय’ (गोपीश्वर को नमस्कार है) यह मन्त्र दन्तपंक्ति तथा ओष्ठयुगल की रक्षा करे।</p>
    <p>‘ऊँ नमो भगवते रासमण्डलेशाय स्वाहा’ (रासमण्डल के स्वामी सच्चिदानन्दस्वरूप भगवान श्रीकृष्ण को नमस्कार है। उनकी प्रसन्नता के लिये मैं अपने सर्वस्व की आहुति देता हूँ- त्याग करता हूँ) यह षोडशाक्षर-मन्त्र मेरे वक्षःस्थल की रक्षा करे।</p>
    <p>‘ऐं कृष्णाय स्वाहा’ यह मन्त्र सदा मेरे दोनों कानों को कष्ट से बचावे। ‘ऊँ विष्णवे स्वाहा’ यह मन्त्र मेरे कंकाल (अस्थिपंजर) की सब ओर से रक्षा करे।</p>
    <p>‘ऊँ हरये नमः’ यह मन्त्र सदा मेरे पृष्ठभाग और पैरों का पालन करे।‘ऊँ गोवर्धनधारिणे स्वाहा’ यह मन्त्र मेरे सम्पूर्ण शरीर की रक्षा करे।</p>
    <p>पूर्व दिशा में श्रीकृष्ण, अग्निकोण में माधव, दक्षिण दिशा में गोपीश्वर तथा नैर्ऋत्यकोण में नन्दनन्दन मेरी रक्षा करें।</p>
    <p>पश्चिम दिशा में गोविन्द, वायव्यकोण में राधिकेश्वर, उत्तर दिशा में रासेश्वर और ईशानकोण में स्वयं अच्युत मेरा संरक्षण करें तथा परमपुरुष साक्षात नारायण सदा सब ओर से मेरा पालन करें।</p>
    <p>ब्रह्मन! इस प्रकार इस परम अद्भुत कवच का मैंने तुम्हारे सामने वर्णन किया। यह मेरे जीवन के तुल्य है। यह मैंने तुम लोगों को अर्पित किया।</p>
</body>
</html>